<?xml version='1.0' encoding='utf-8'?>
<text>
  <p id="1">
    <s id="1:1">（二八）金天品第二十七(丹本此品在第五卷為第二十五)</s>
  </p>
  <p id="2">
    <s id="2:1">如是我聞： 一時</s>
    <s id="2:2">佛在舍衛國祇樹給孤獨園。</s>
    <s id="2:3">時此國中，有一長者，其家大富，</s>
    <s id="2:4">財寶無數，</s>
    <s id="2:5">生一男兒， 身體金色。</s>
    <s id="2:6">長者欣慶，即設施會， 請諸相師，令占吉凶。</s>
    <s id="2:7">時諸相師，抱兒看省，</s>
    <s id="2:8">見其奇相，喜不自勝，</s>
    <s id="2:9">即為立字，字修越那提婆(晉言金天)。</s>
    <s id="2:10">此兒福德，極為純厚，</s>
    <s id="2:11">其生之日，家中自然出一井水，</s>
    <s id="2:12">縱廣八尺，深亦如是，</s>
    <s id="2:13">其水汲用，能稱人意，</s>
    <s id="2:14">須衣出衣，</s>
    <s id="2:15">須食出食，</s>
    <s id="2:16">金銀珍寶，[]</s>
    <s id="2:17">一切所須，作願取之，如意即得。</s>
    <s id="2:18">兒年轉大，</s>
    <s id="2:19">才藝博通，長者愛之，</s>
    <s id="2:20">未敢逆意，</s>
    <s id="2:21">而作是念：「我子端正，容貌無倫，要當推求選擇名女，形容色狀，殊姿越群，金容妙體， 類我兒者，當往求之。」</s>
    <s id="2:22">即募諸賈，周遍求之。</s>
    <s id="2:23">時閻波國，有大長者，而生一女，字脩跋那婆蘇(晉言金光明)，</s>
    <s id="2:24">端正非凡，身體金色，晃昱照人，</s>
    <s id="2:25">細滑光澤。</s>
    <s id="2:26">初生之日，亦有自然八尺井水，</s>
    <s id="2:27">其井亦能出種種珍寶，</s>
    <s id="2:28">衣服飲食稱適人情。</s>
    <s id="2:29">然彼長者，亦自念言：「我女端正，人中英妙，</s>
    <s id="2:30">要得賢士，形色光暉，如我女比，乃當嫁與共為婚姻。」</s>
    <s id="2:31">爾時女名遠布舍衛，金天名稱復聞女家。</s>
    <s id="2:32">時二長者，各懷歡喜，即各相詣，求為婚姻，</s>
    <s id="2:33">娶婦已竟，還至舍衛。</s>
    <s id="2:34">時金天家，便設上供，請佛及僧，供養一日。</s>
    <s id="2:35">佛受其請， 往至舍食， 食已[攝鉢，]</s>
    <s id="2:36">具為長者金天夫妻，廣演妙法， 開解其心。</s>
    <s id="2:37">金天夫妻，及其父母，即時破壞二十億洞然之惡，</s>
    <s id="2:38">心情開解，</s>
    <s id="2:39">獲須陀洹果。</s>
    <s id="2:40">爾時世尊，便還精舍。</s>
    <s id="2:41">於是金天與金光明，俱白父母，求索出家。</s>
    <s id="2:42">父母即聽許，</s>
    <s id="2:43">俱往佛所，</s>
    <s id="2:44">稽首佛足，[作禮繞竟，]</s>
    <s id="2:45">求索入道。</s>
    <s id="2:46">佛尋聽可，讚言：「善來比丘！」</s>
    <s id="2:47">鬚髮自落，</s>
    <s id="2:48">法衣著身，便成沙門。</s>
    <s id="2:49">於是金天在比丘眾，</s>
    <s id="2:50">金光明比丘尼付大愛道，</s>
    <s id="2:51">漸漸教化，悉成羅漢，</s>
    <s id="2:52">三明</s>
    <s id="2:53">六通</s>
    <s id="2:54">具八解脫，</s>
    <s id="2:55">一切功德，悉皆具足。</s>
  </p>
  <p id="3">
    <s id="3:1">阿難白佛言：「</s>
    <s id="3:2">不審，世尊！金天夫妻，本造何行，</s>
    <s id="3:3">自生以來，</s>
    <s id="3:4">多財饒寶，</s>
    <s id="3:5">身體金色， 端正第一，</s>
    <s id="3:6">得此一井能出一切？</s>
    <s id="3:7">唯願如來！當具宣示。」</s>
  </p>
  <p id="4">
    <s id="4:1">佛告阿難：「</s>
    <s id="4:2">乃往過去九十一劫，</s>
    <s id="4:3">時世有佛，號毘鉢尸，</s>
    <s id="4:4">佛既滅度，遺法在世。 後有諸比丘，遊行教化，到一村落。</s>
    <s id="4:5">有諸人民豪賢長者，見眾僧至，各競供設衣被飲食，無有乏短。</s>
    <s id="4:6">時有夫妻二人，貧餓困乏，每自思念：『</s>
    <s id="4:7">我父在時，</s>
    <s id="4:8">財寶積滿， 富溢難量；</s>
    <s id="4:9">今者我身貧困極甚，</s>
    <s id="4:10">坐臥草蓐，衣不蓋形， 家無升斗， 何其苦耶？</s>
    <s id="4:11">爾時雖富，財寶無量，不遭斯等聖眾之僧；</s>
    <s id="4:12">今既得值，</s>
    <s id="4:13">[]無錢供養。』</s>
    <s id="4:14">思惟是已，</s>
    <s id="4:15">愴然而啼，懊惱墮淚，</s>
    <s id="4:16">墮婦臂上。</s>
    <s id="4:17">婦見夫涕，而問之言：『有何不適，懊惱若是？』</s>
    <s id="4:18">聟答婦言：『 汝不知耶？今有眾僧適過此村，</s>
    <s id="4:19">豪賢居士咸</s>
    <s id="4:20">興供養。</s>
    <s id="4:21">我家貧乏，獨無升斗，</s>
    <s id="4:22">於此眾僧，不種善緣；今者貧困，</s>
    <s id="4:23">來世又劇。我惟此已，是故泣耳。』</s>
    <s id="4:24">婦答聟言：『 今當如何？正欲供養，無有財寶，雖有空意，不遂其願。』</s>
    <s id="4:25">婦語聟言：『</s>
    <s id="4:26">今汝可往至本舍中，於故藏內推覓財寶，</s>
    <s id="4:27">若苟得之，當用供養。』</s>
    <s id="4:28">[時夫如言，至]故藏中，遍行推覓，得一金錢，[持至婦所]。</s>
    <s id="4:29">于時其婦，有一明鏡，</s>
    <s id="4:30">即共合心，當用布施，置一新瓶，</s>
    <s id="4:31">盛滿淨水，</s>
    <s id="4:32">以此金錢著瓶水中，</s>
    <s id="4:33">以鏡著上，持至僧所，到已至心用布施僧。</s>
    <s id="4:34">於時眾僧即為受之，</s>
    <s id="4:35">各各取水，</s>
    <s id="4:36">而用洗鉢，</s>
    <s id="4:37">復有取水而飲之者。</s>
    <s id="4:38">時彼夫婦[]，歡喜情悅，[作福已竟，]</s>
    <s id="4:39">[]遇疾命終，生忉利天。」</s>
  </p>
  <p id="5">
    <s id="5:1">佛告阿難：「 爾時貧人持一瓶水，布施僧者，今此金天夫婦是也。</s>
    <s id="5:2">由其前世持此一金錢，及一瓶水并此明鏡，施眾僧故，世世端正，</s>
    <s id="5:3">身體金色，容儀晃昱殊妙無比，</s>
    <s id="5:4">九十一劫，恒常如是。</s>
    <s id="5:5">由于爾時，有信敬故，</s>
    <s id="5:6">得離生死，逮得應真。</s>
    <s id="5:7">阿難當知！一切福德，不可不作，</s>
    <s id="5:8">如彼貧人，以少施故，</s>
    <s id="5:9">乃獲如是無量福報。」</s>
  </p>
  <p id="6">
    <s id="6:1">爾時[]</s>
    <s id="6:2">阿難，及諸眾會，聞佛所說，咸興施心，</s>
    <s id="6:3">勤加福業，</s>
    <s id="6:4">歡喜奉行。</s>
  </p>
</text>
